---
title: "Anmeldese: ET AAR UDEN DIG (2022)"
date: "2023-01-19T22:00:00"
imgSrc: "/et-aar-uden-dig.jpg"
imgAlt: "Album Cover for ET AAR UDEN DIG"
---

_ET AAR UDEN DIG_ er debutalbummet fra _APHACA_, et dansk indie-pop band startet af fire gutter i musiktimerne på Det frie Gymnasium. Albummet byder på 32 minutters gode, men lidt ensformige lo-fi hip-hop vibes der låner mange elementer fra R&B.
I det her album er det vokalen der er i fokus, og det bliver præsenteret allerede fra intronummeret _CONCORDIA_ der drager lytteren ind i et univers med tusind stemmer omkring sig og en nærmest hypnotiserende guitar, der leder rigtig godt op til en af albummets helt store bangers, _Sommersol_. Sangen byder på et stærkt beat og et ret catchy omkvæd som jeg især tror kunne fungere rigtig fedt til en livekoncert. Til gengæld er der skruet lidt for meget op for rumklangen på vokalsporene i mixet, så det fremtræder lidt mudret, hvilket jeg synes er ærgeligt.
Dernæst kommer _S-tog_ som nok er pladens stærkeste sang. En punchy bas og et minimalistisk hip-hop beat komplimenterer den super catchy og velskrevede tekst, der klart cementerer sig som den sang man husker bedst fra albummet.
Derefter ligger _Vinter_ som igen er en stærk sang med en fed vokal og en god produktion med en fed satisfying synthesizer.
Albummets struktur er lidt besynderligt, for efter tre bangers tages tempoet nu en del ned og bringes meget mere i en R&B-agtig følelse. Hvis man kan lide Hans Philip finder man nok især de her sange fede (især _Hjerteklang_), men hvor _APHACA_ udfordrer og leger med produktion og beat i de forrige sange, så ender midten af albummet med at flyde sammen i en lidt ensformig masse. Det gælder også _APHACA123_, som er den sang fra albummet der er blevet lyttet til flest gange på spotify.
Det er først rigtig når den næstsidste sang _Det sidste kys_ kommer at der albummet skinner igen. Denne sang har et stærkt four-on-the-floor beat med en jazzet guitar og godt med synths der er skaber et meget interessant lydbillede. 
Outtronummeret _et helt aar_ fjerner hele lytterens rytmiske fundament med bølger af rolige synths, der binder en flot sløjfe på albummet som helhed.

_APHACA_ er helt klart et band jeg kommer til at holde øje med. Når det er godt, er det rigtig godt, og når det er skidt er det mest bare lidt kedeligt. _ET AAR UDEN DIG_ er uperfekt - rækkefølgen af sangene kunne godt sprede albummets stærkeste spillere mere ud i stedet for at sætte dem alle i starten, mixet kunne ofte godt trække vokalen mere i front og sangene er til tider en smule ensformige og uoriginale. På pladen viser de dog også at de godt kan eksperimentere, lave spændende produktioner og catchy melodier, så jeg har store forhåbninger for bandets fremtid, og vil ikke gå glip af at høre dem live hvis muligheden byder sig.
