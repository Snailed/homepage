---
title: "Anmeldese: Det Her Det Undertekst (2021)"
date: "2023-01-03T19:00:00"
imgSrc: "/det-her-det-undertekst.jpg"
---

Det Aarhus-baserede indie-pop-band _Undertekst_ træder med debutalbummet _Det Her Det Undertekst_ hårdt ind på musikscenen, og vil allerede fra start markere sin indtræden. Åbningsnummeret med samme navn som bandet præsenterer et in-your-face udtryk med en punchy baslinje og en rocket tilgang som sætter høje forventninger for resten af albummet. Trommerne og guitaren får plads til at fylde og breaker over i et _woohoo_ alla _Blur_s _Song 2_. Hvis det her er hvad Undertekst repræsenterer, så har man rig mulighed for at glæde sig.

Og der er det måske hvor Undertekst overrasker, for intronummeret afviger en smule stillistisk fra resten af albummet. Hvor _Undertekst_ - altså nummeret - vil være råt og upænt, med en bas der giver vibes af _FABRÂK_ er resten af albummet langt mere pænt og poppet. Teksten til intronummeret fortæller ikke meget og kan stort set forkortes til "Hej, vi hedder _Undertekst_, og vi er gode venner", hvorfra den heller ikke passer med resten af albummets tema.

For hvis vi bevæger os videre fra det _banger_ men malplacerede intronummer når vi til det egentlige album. _Undertekst_ - altså bandet - vil gennem de resterende seks numre følge os igennem et (dårligt) parforhold fra en hovedpersons synspunkt - fra den første forelskelse i nummeret _Hun Kender Alle Fra Aarhus_ til 4 sange der alle sammen handler om hvor toxic det her parforhold faktisk er. Af lyriske highlights kan man nævne "Hun vil ud at danse/Han vil spille FIFA hver dag" og "Imorgen er det søndag/En søndag uden Wi-Fi/For så vil jeg ku' nå dig". Det er heller ikke lige frem subtilt af en af sangene sågar hedder "Psykopat".
For at sætte en prik over i'et i hvor toxic det her parforhold er, slutter sangen af med "Du Har Sagt At Du Går Efter Næste Sang, Så Jeg Sætter Den På Repeat", så hovedpersonen er stadig helt væk i sin udkårne.

Hele denne fortælling kommer fra en uperfekt, men selvsikker vokal der giver et hudløst ærligt udtryk. Den bliver akkompagnieret af en ellers meget traditionel bandformation med bas, trommer og guitar bakket op af forskellige mindre synth-roller der lidt giver en fornemmelse af et garageband. _Det Her Det Undertekst_ prøver ikke at være et mægtigt epos omkring kærlighedens mangfoldighed, men fortæller i stedet historien om den almindelige, hverdagsagtige kærlighed, der ikke altid lykkedes, og hvor fyren spiller for meget FIFA. Og den fortæller de egentligt meget godt. Numrene er generelt stærke, krydret med enkelte bangers som "Jordbærvej" og "Du Ku' Have Taget Min Hånd".

Når det så er sagt, så kunne jeg godt have tænkt mig at de havde lagt mere fokus i albummets helhed. Selvom man kan lugte lidt sammenhæng mellem sangene i form af dens lidt kliché tema, så minder sangene lidt for meget om hinanden, uden meget afspredelse. Man kunne også prøve at udforske muligheden for at bryde albummet op med interludes, nogle sange der udfordrer forventningerne lidt mere eller bringer mere mening til temaet.

Alt i alt er jeg dog glad for at jeg hørte albummet, og mener at _Undertekst_ har lagt en god bund i den danske musikscene. Hvis de bliver ved med at udforske og eksperimentere tror jeg at det bliver rigtig spændende at følge dem i de næste mange år.
